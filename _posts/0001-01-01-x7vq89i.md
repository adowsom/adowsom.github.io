---
title: "\u0925\u093e\u0928\u093e\u0927\u093f\u0915\u093e\u0930\u0940 \u0938\u0939\u093f\u0924 \u0921\u093e\u0902\u0917\u093f\u092f\u093e\u0935\u093e\u0938 \u0925\u093e\u0928\u0947 \u0915\u0947 \u0968\u096a \u092a\u0941\u0932\u093f\u0938\u0915\u0930\u094d\u092e\u0940 \u0938\u0902\u0915\u094d\u0930\u092e\u093f\u0924"
image: "https://s1.dmcdn.net/v/SPwTM1VGQa4BQ0mZr/x240"
vid_id: "x7vq89i"
categories: "news"
tags: ["jodhpur crime news","Police statin dangiawas","24 policemen found corona positive"]
date: "2020-08-31T11:55:06+03:00"
---
थानाधिकारी सहित डांगियावास थाने के २४ पुलिसकर्मी संक्रमित  <br>- आम्र्स एक्ट में गिरफ्तार संक्रमित आरोपी के सम्पर्क में आने से पॉजीटिव हुए  <br>- थानाधिकारी सहित सभी संक्रमित क्वॉरंटीन, पूरे थाने में सेनेटाइजेशन, निरीक्षक बुद्धाराम को कार्यवाहक जिम्मा  <br>जोधपुर.  <br>अवैध पिस्तौल के साथ छह दिन पहले पकड़ में आने वाले आरोपी के पॉजीटिव आने के बाद डांगियावास थानाधिकारी लीलाराम सहित २४ पुलिसकर्मी भी शनिवार को संक्रमित पाए गए। सभी को क्वॉरंटीन कर थाना परिसर में सेनेटाइजेशन कराया गया। निरीक्षक बुद्धाराम को कार्यवाहक थानाधिकारी का जिम्मा सौंपा गया। जिले के किसी पुलिस स्टेशन में इतने संक्रमित होने का यह पहला मामला है।  <br>थानाधिकारी लीलाराम ने बताया कि गत १७ अगस्त को पांच पिस्तौल व सात जिंदा कारतूस के साथ गोदावास निवासी जगदीश जाट, तिलवासनी निवासी रमेश बिश्नोई, डांगियावास निवासी रामदेवसिंह और जाजीवाल बिश्नोइयान निवासी सुनील बिश्नोई को गिरफ्तार किया गया था। इनमें रामदेवसिंह कोरोना पॉजीटिव पाया गया था। उसे महात्मा गांधी अस्पताल के कोविड-१९ वार्ड में भर्ती कराया गया था। साथ ही उसके सम्पर्क वाले थानाधिकारी सहित तीस पुलिसकर्मियों की सैम्पलिंग कराई गई थी। शनिवार को आई जांच रिपोर्ट में थानाधिकारी लीलाराम, एक एएसआई, तीन हेड कांस्टेबल, दो महिला कांस्टेबल, दो होमगार्ड सहित २४ पुलिसकर्मी संक्रमित पाए गए। इससे थाने में हड़कम्प मच गया।  <br>१४ जवानों को बिरामी गांव स्थित भुंवाल माता मंदिर की धर्मशाला में क्वॉरंटीन किया गया है। जबकि शेष होम क्वॉरंटीन किए गए हैं।  <br>डीसीपी व चिकित्सकों की टीम थाने पहुंची, सेनेटाइज कराया  <br>थानाधिकारी सहित २४ पुलिसकर्मी व जवानों के संक्रमित होने का पता लगते ही चिकित्सकों की टीम थाने पहुंचे। पुलिस उपायुक्त (पूर्व) धर्मेन्द्रसिंह भी थाने आए और हौंसला बढ़ाया। सामान्य लक्षण वाले पुलिसकर्मियों को होम क्वॉरंटीन किया गया। सम्पूर्ण थाना परिसर में सेनेटाइजेशन कराया गया।  <br>कार्यवाहक थानाधिकारी लगाया, नया स्टाफ भेजा  <br>डीसीपी धर्मेन्द्रसिंह यादव ने पर्यटन थाने के निरीक्षक बुद्धाराम को क्वॉरंटीन समावधि के लिए डांगियावास थाने के प्रभारी का जिम्मा सौंपा। वहीं, पुलिस लाइन से दस से बारह जवानों को थाने में ड्यूटी के लिए भेजा गया।
