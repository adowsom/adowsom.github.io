---
title: "\u091a\u093f\u091f\u094d\u0920\u0940 \u092c\u092e \u0938\u0947 Congress \u092e\u0947\u0902 \u0939\u0921\u093c\u0915\u0902\u092a, Sonia Gandhi \u092c\u0928\u0940 \u0930\u0939\u0947\u0902\u0917\u0940 \u0905\u0902\u200d\u0924\u0930\u093f\u092e \u0905\u0927\u094d\u092f\u0915\u094d\u0937"
image: "https://s1.dmcdn.net/v/SQ6fH1VH2VwVyRvWx/x240"
vid_id: "x7vras1"
categories: "news"
tags: ["Webdunia","News","Congress Party new President"]
date: "2020-08-31T03:55:05+03:00"
---
कांग्रेस कार्य समिति ने पार्टी अध्यक्ष सोनिया गांधी को अगला अध्यक्ष चुने जाने तक पद पर बने रहने का निर्णय लिया है। कांग्रेस सूत्रों के अनुसार बैठक आज सुबह साढ़े 11 बजे के बाद शुरु हुई जिसमें सबसे पहले पूर्व प्रधानमंत्री मनमोहन सिंह ने श्रीमती गांधी से पद पर बने रहने का आग्रह किया। उसके बाद अन्य कई प्रमुख नेताओं ने डॉ. सिंह का समर्थन करते हुए श्रीमती गांधी से पद नहीं छोड़ने का अनुरोध किया।    <br>कार्य समिति की शाम साढ़े छह बजे तक चली बैठक के बाद पार्टी के एक वरिष्ठ नेता ने कहा कि संगठन का चुनाव कराने और अध्यक्ष चुने जाने तक श्रीमती गांधी को पद पर बने रहने का आग्रह किया गया है। बैठक के दौरान नेता बदलने को लेकर श्रीमती गांधी को लिखी गई वरिष्ठ नेताओं की चिट्ठी पर काफी समय तक चर्चा चलती रही और कई नेताओं ने इस बारे में अपनी बात भी रखी।   <br>गौरतलब है कि श्रीमती गांधी ने 23 वरिष्ठ नेताओं के नेतृत्व परिवर्तन को लेकर कल मिली चिट्ठी के बाद पद छोड़ने की इच्छा व्यक्त की थी। इसे देखते हुए बैठक में घमासान होने का पहले ही अनुमान लगाया जा रहा था। इस बीच खबरें आईं कि पत्र लिखने में अहम भूमिका निभाने वाले पार्टी नेता गुलाम नबी आजाद और राहुल गांधी के बीच भारतीय जनता पार्टी की शह पर पत्र लिखे जाने को लेकर बहस हुई लेकिन बाद में आजाद ने ट्वीट कर स्पष्टीकरण दिया कि गांधी ने उनसे कुछ भी ऐसा नहीं कहा है।
